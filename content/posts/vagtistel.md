---
title: "Vägtistel"
#date: 2022-10-29T17:23:14+02:00
draft: false
# This is how you add a cover-image to a post ...
cover:
    image: img/1.jpg
    alt: 'Bild av en vägtistel'
    caption: 'Figur: 1 blommande gren, 2 ett blad från stjälkens nedre del, 3 ett holkfjäll (2/1), 4 en enskild blomma (1 1/2), 5 pistill(2/1), 6 flygfrukt.'
tags: ["korgväxter"]
categories: ["tistel"]
---


1. Vägtistel, Cirsium lanceolatum Scop.

               N. Veitistel. F. Piikki-ohdake ("taggtistel").

   Våra växtbilder från den skandinaviska norden inleda vi med den familj,
   som står högst bland de tvåhjärtbladiga blomväxterna (dikotyledonerna),
   nämligen korgväxterna. Vi säga att de stå högst, emedan deras byggnad
   visar en hög fulländning i många avseenden, särskilt till blomman,
   blomställningen och frukten. Dessa organ förete nämligen här många
   säregna och planmässiga bildningar, varigenom en korgväxt måste anses
   stå mycket högt på utvecklingens trappa. Härtill kommer, att denna
   familj är den talrikaste bland de nu levande blomväxterna och sålunda
   kan anses företrädesvis tillhöra den innevarande perioden i växtrikets
   historia och trivas väl i densamma. Korgväxterna äro alltså av ungt
   datum, och i själva verket äro sådana ej kända bland äldre fossila
   växter.



   Vägtisteln är såsom typ för korgväxterna lätt att studera. Det
   nålbeväpnade, stickande lilla klot, varur de purpurröda blommorna
   utskjuta, är, såsom var och en själv kan övertyga sig, icke en blomma,
   utan, såsom Linné uttryckte sig, en "sammansatt blomma" - därav namnet
   "compositæ" - eller med ett riktigare uttryck: en tät blomställning,
   som härmar en blomma. Det är den som kallas blomkorg. En stor mängd
   blommor äro här tätt sammanpackade inom ett skyddande, skålformigt
   eller bägarlikt hölje av talrika, smala blad, som äro stödblad eller
   skyddsblad. De utgöra blomkorgens holk. Genom trängseln vid denna täta
   sammanslutning undergår varje enskild blomma vissa förändringar:
   Blomfodret förkrymper och bildar blott en krets fina hår (fig. 4), som
   emellertid vid fruktmognaden få en betydlig storlek i förening med en
   viktig uppgift vid fröspridningen ( se nedan ); och själva blomkronan
   är mycket lång och smal för att nå upp ur den djupa holken. Med
   avseende på den enskilda blommans byggnad hänvisas för övrigt till
   [23]kardborren å [24]tavl. 4, som är väsentligt lik [25]vägtisteln till
   blomform och befruktningsdelar.

   En blomkorg skänker blommorna fördelarna av en kraftig samverkan i
   blomnings- och fruktsättningsfunktionerna och ett säkert skydd för
   fruktanlagen.

   Då [26]vägtistelns frukter mognat, har också det vita, dunlika
   blomfodret växt ut till en liten yvig krona av fina men styva
   fjäderlika strålar, som tränga i sär de förtorkande holkfjällen.
   Frukterna, som äro små enfröiga nötter, kunna nu falla ut, men uppbäras
   av den yviga och lätta fjäderkronan (fig. 6), så att de falla mycket
   långsamt med svävande rörelse och därunder kunna föras långt bort av
   vinden. De äro således sväv- eller flygfrukter, en bland korgväxterna
   ganska vanlig inrättning, som verksamt bidrager till fröspridningen och
   ger flera arter en vidsträckt utbredning. Svävapparaten hos släktet
   Carduus äro dess fina hår enkla och bilda en s. k. "hårpensel".

   Med "tistlar" mena vi örter, som äro beväpnade med stickande tornar.
   Ofta äro dessa örter stora och kraftiga, och till följd av tornarna på
   bladen och stjälkarna undvikas de av människor och djur och kunna
   därför ostörda bilda snår och häckar på samma sätt som nässlor och
   törnbuskar. I de nordiska länderna hör [27]vägtisteln till de
   kraftigast beväpnade och ses allmänt längs vägkanter, på hårda
   betesmarker m. m., men är ej nog storväxt för att bliva ett besvärligt
   ogräs. Den är tornbeväpnad både på bladen och de bladlika lister, som
   från dem löpa ned på stjälken. Men även blommornas skyddsblad, de s. k.
   holkfjällen, sluta med en nålvass torn. Vägtisteln har liksom enen den
   betydelsen att mellan sina torniga blad skydda spädare växter mot att
   förtäras av boskapen eller nedtrampas av djur och människor.

   Vägtisteln är i skandinavien utbredd ända till polcirkeln.

   [28]Tavl. 1. Fig. 1 blommande gren, 2 ett blad från stjälkens nedre
   del, 3 ett holkfjäll (2/1), 4 en enskild blomma (1 1/2), 5
   pistill(2/1), 6 flygfrukt.

